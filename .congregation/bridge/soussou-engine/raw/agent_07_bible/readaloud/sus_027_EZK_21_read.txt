Annabi Esekiyeli.
21.
Alatala naxa a masen n bɛ, a naxɛ, 
«Adamadi, i ya rafindi i yirefanyi ma, i kawandi ti Negewi fɔtɔnyi bɛ. 
A fala: ‹Negewi fɔtɔnyi, i i tuli mati i Marigi Alatala xa masenyi ra. A xui nan ya: N tɛ radɛxɛma nɛ i xɔnyi, naxan i xa wuri xindee nun wuri xaree birin ganma. Na tɛ mu tuma. A fɔxi toma nɛ keli yirefanyi ma han kɔɔla ma. 
Mixi birin a kolonma nɛ a n tan Alatala nan na tɛ radɛxɛxi. A mu tuma.›» 
Na tɛmui n naxa a fala a bɛ, «N Marigi Alatala, ɲama naxɛ, a n taali wɔyɛnyi nan tun falama.» 
Alatala naxa a masen n bɛ, 
«Adamadi, i ya rafindi Darisalamu ma, i xa kawandi ti hɔrɔmɔlingira xa fe ra. I xa masenyi ti n xili ra Isirayila xili ma. 
A fala Isirayila ɲama bɛ: ‹Alatala yi nan masenxi: N tixi wo kanke. N na n ma santidɛgɛma bama nɛ a tɛɛ i, n fa wo xa tinxintɔɛe nun wo xa tinxintaree faxa. 
N to natɛ tongo tinxintɔɛe nun tinxintaree xili ma, n ma santidɛgɛma bama nɛ a tɛɛ i yi ɲama birin xa fe ra, naxee na yirefanyi nun kɔɔla ma. 
Na kui, birin a kolonma nɛ, a n tan nan n ma santidɛgɛma raminixi a tɛɛ i wo xilima. N mu a rasoma sɔnɔn.›» 
«Adamadi, i xa i wa xui ramini i bɔɲɛ tɔɔrɔxi sunnunxi xɔrɔxɔɛ xa fe ra. 
E na i maxɔrin i wafe fe naxan ma, i xa e yaabi, ‹Xibaaru xɔrɔxɔɛ bara n li. Limaniya bama nɛ mixi birin yi ra na xa fe ra. Mixi birin bɔɲɛ kɔntɔfilima nɛ, mixi birin sanyi sɛrɛn gaaxui kui.› N xa a fala i bɛ, a na fafe. I Marigi Alatala xui nan na ki.» 
Alatala naxa a masen n bɛ, 
«Adamadi, n ma xɛɛra iba, a falafe ra, ‹Wo Marigi Alatala yi nan masenxi, a naxɛ: Santidɛgɛma fanyi, santidɛgɛma xaɲɛnxi! 
Santidɛgɛma naxan gbaloe rabama, santidɛgɛma naxan dangima alɔ seyamakɔnyi. Won nɔma ɲɛlɛxinde n ma di xa mangɛ sa wuri ra? Ade, santidɛgɛma fama nɛ birin xun nakanade. 
Santidɛgɛma faxi nɛ a fe xa sɔɔnɛya, a xaɲɛn, a suxuxi faxɛti yi ra. 
Adamadi, i wa xui ite, barima na santidɛgɛma tima nɛ n ma ɲama kanke, a Isirayila mangɛe faxa, a nun n ma ɲama. Na kui, i kanke madin sunnunyi kui.›» 
«Matoe nan a ra. Munse fama rabade xa Yudaya mangɛya mu fa nɔ tide yi santidɛgɛma yara? Wo Marigi Alatala xui nan na ki.» 
«Adamadi, i xa masenyi ti n xili ra. I xa i bɛlɛxɛe bɔnbɔ keren. Santidɛgɛma man xa bɔnbɔ firin, a xa bɔnbɔ saxan. Santidɛgɛma nan a ra naxan gbaloe rabama, naxan faxɛ tima yire birin. 
Na kui limaniya bama nɛ mixie yi ra, mixi gbegbe sɔntɔ. N ma santidɛgɛma tima nɛ naadɛe birin na faxɛ tife ra. A dangima nɛ alɔ seyamakɔnyi. 
Santidɛgɛma xabɛ tima nɛ yirefanyi ma, a xabɛ ti kɔɔla ma, a dɛ ya rafindixi yire birin ma. 
Na tɛmui, n tan Alatala fama nɛ n bɛlɛxɛe bɔnbɔde, n ma xɔnɛ fa dan. Alatala xui nan na ki.» 
Alatala naxa a masen n bɛ, a naxɛ, 
«Adamadi, i naxan nabama, i xa kira firin nabɔɔ Babilɔn mangɛ xa santidɛgɛma ɲɛrɛma naxee ra. E firin xa keli yire keren, tɔnxuma xa ti yire nde e fatanma dɛnnaxɛ. 
Kira keren xa siga Amorikae xɔnyi naxan xili Raaba. Kira firin nde xa siga Yudaya xa taa makantaxi naxan xili Darisalamu. 
Babilɔn mangɛ tima nɛ na kira firin xunyi ra, a xa sematoe wali raba alɔ xalie mawolife, kuyee maxɔrinfe, nun sube bɔɲɛ matofe. 
Na sematoe wali a masenma nɛ a bɛ a xa siga Darisalamu mabiri, a xa geresosee tongo tɛtɛ longori ra, a xa na naadɛe rabira, a fa gbaloe ti taa kui. 
Darisalamukae to saatɛ xiri e nun Babilɔn mangɛ ra, e na sematoe wali toma wule nan na. Kɔnɔ Babilɔn mangɛ mu a tuli matima e ra, barima a naxɛ e fan bara haakɛ sɔtɔ a mabiri. Na nan a ra, a e xaninma konyiya kui.» 
«Wo Marigi Alatala yi nan masenxi: Wo xa wali ɲaaxi bara a niya n xa ratu wo xa yunubi dangixie ma, n xa wo xanin konyiya kui. 
I tan Isirayila mangɛ tinxintare, i xa ɲaxankatɛ lɔxɔɛ bara a li. 
I Marigi Alatala yi nan masenxi, a naxɛ, ‹Mangɛ tɔnxuma ba i xunyi ma! Mangɛya bara ba i yi ra. Mixi magoroxi xa fe itema nɛ, mixi matexi xa fe magoro. 
I xa mangɛya xun nakanama nɛ, a ɲɔn. Na mangɛya mu gbilenma a ra fo mixi fa, a lan a xa so naxan yi ra. Na fima na kanyi nan ma.›» 
«Adamadi, i xa masenyi ti n xili ra a falafe ra, ‹Alatala yi nan masenxi Amonikae xa konbie xa fe ra, a naxɛ: Santidɛgɛma bara ba a tɛɛ i gbaloe xa fe ra. A bara raxaɲɛn alako a xa faxɛ ti alɔ seyamakɔnyi. 
Wo bara la wule laamatunyie ra, wo bara wo tuli mati sematoe wule falɛe ra. Na kui na santidɛgɛma tima nɛ tinxintaree kɔn na, naxee lanma e xa ɲaxankata e xa yunubi kamalixie xa fe ra. 
Wo xa wo xa santidɛgɛma ragbilen a tɛɛ i. N wo makiitima nɛ wo xa bɔxi ma wo daaxi dɛnnaxɛ. 
N na n ma xɔnɛ xɔrɔxɔɛ raminima nɛ wo ma, n wo so xɛmɛ ɲaaxie yi ra naxee fata gbaloe ra. 
Wo luma nɛ alɔ yege tɛ xɔɔra, wo wuli ifili wo xa bɔxi ma, wo xili ɲɔn feo. Alatala xa masenyi nan na ki.›» 
