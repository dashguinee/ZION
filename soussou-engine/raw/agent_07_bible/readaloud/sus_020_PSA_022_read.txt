Yabura.
22.
Dawuda xa bɛɛti bɛɛtibae xa mangɛ bɛ. A xa ba alɔ bɛɛti naxan xili «Subaxɛ xeli.» 
Ala, n Marigi Ala, i n naboloxi munfe ra? I kisi makuya n na, i mu n wa xui ramɛ? 
N Marigi Ala, kɔɛ nun yanyi, n i xilima, kɔnɔ i mu n ma xili ratinma. 
Kɔnɔ i tan Sɛniyɛntɔɛ, i xa kibanyi rabilinxi Isirayila xa tantui ra. 
Muxu benbae bara danxaniya i ma. I bara e rakisi e xa danxaniya saabui ra. 
E to i xili, i naxa e xɔrɛya. E bara danxaniya i ma. I mu e lu yaagi kui. 
Kɔnɔ n tan bara findi mixi xuri ra alɔ dondoli, alɔ mixi mu na n tan na. Adamadie n nayaagima, mixie n mayelema. 
Mixi naxan birin n toma, e yoma n ma. E dɛ pɛtɛsima n ma, e e bɛlɛxɛsole tima n ma a ɲaaxi ra. 
E naxɛ, «I ya ti Alatala ra. A i rakisima, a i ratangama, barima i rafan a ma!» 
Ee Ala, i bara n namini n nga tɛɛgɛ, i bara n sa a kanke ma. 
N xaxili tixi i ra kafi n bari tɛmui. I findixi n Marigi Ala ra kafi n baxi foye tode. 
I naxa i makuya n na, barima kɔntɔfili bara wuya n xun. Malila yo mu na n fɛ ma. 
Sɛnbɛmae bara n nabilin alɔ Basan tuurae. 
E dɛ rabixi alɔ yɛtɛ xaaɲɛe. 
N nii na bafe n fate, n xɔrie na bafe e radɔxɔdee. N bɔɲɛ mu sama, limaniya bara ba n yi. 
N sɛnbɛ doloxi alɔ boora. N nɛnyi bara kankan n kɔn na. I na n mafindife bɛndɛ ra. 
Mixi ɲaaxi gali bara n nabilin alɔ baree. E bara n bɛlɛxɛ nun n sanyi tunba. 
N xɔri birin saxi kɛnɛ ma. E ya banbanxi n na. 
E n ma dugie itaxunma e bore ma, E n ma dugi fanyi matoma a lanma a xa lu naxan bɛ. 
Alatala, i naxa i makuya n na! N ma sɛnbɛma nan i ra. I xa i xulun n malide. 
I xa n nii rakisi santidɛgɛma ma. I xa n natanga na baree ma. 
I xa n nakisi na yɛtɛe ma. I xa n nakisi na tuurae ferie ma. 
N i xili masenma nɛ n ma mixie bɛ, n i matɔxɔma nɛ ɲama tagi. 
Wo tan naxan gaaxuma Alatala ya ra, wo xa a tantu. Wo tan naxan kelixi wo benba Yaxuba bɔnsɔɛ, wo xa a matɔxɔ. Wo tan naxan kelima Isirayila bɔnsɔɛ, wo xa gaaxu a ya ra. 
Ala mu yoma misikiinɛ xa tɔɔrɛ ma. A mu a yɛtɛ nɔxunma a ma xɛ, a a xa maxandi suxuma nɛ. 
Ala, n i matɔxɔma ɲama xungbe ya ma. N fama n ma laayidi rakamalide mixie bɛ, naxee gaaxuma Ala ya ra. 
Mixi magoroxie fama e dɛgede, han e wasa. Naxee Alatala fenma, e fama a matɔxɔde. Ala xa simaya fi wo ma. 
Duniɲa birin fama ratude Alatala xa fe ma, e man birin e ya rafindima a ma. Si birin fama e magorode a bɛ, 
barima birin na Alatala xa mangɛya nan bun. A si birin yamarima. 
Duniɲa sɛnbɛmae na gɛ e dɛgede, e birin fama e magorode Ala bɛ. Naxee birin findima bɛndɛ ra, e fama e xun sinde Ala bɛ. E mu nɔma e yɛtɛ nii ratangade. 
Adamadie birin fama Ala batude. E e Marigi xa fe falama e bore bɛ. 
Ala fama a xa tinxinyi masende mixi birin bɛ naxee fama baride. Ala bara na ragiri. 
