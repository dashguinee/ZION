Suuki.
7.
«Sulamika, i xa gbilen, i xa gbilen, alako muxu xa i mato.» Xɛmɛ xa masenyi ginɛe bɛ «Munfe ra wo Sulamika matoma a fare boronfe ki naxɛ ɲama ya ma?» 
«Mangɛ xa di, i sanyi tofan sankiri kui. I tagi bilinyi rayabu alɔ xunmase mixi naxan yailanxi. 
I furi digilin, a rafexi fe fanyi ra, i tagi luxi alɔ mɛngi malanxi, a rabilinxi sansi fuge tofanyie ra. 
I xiɲɛ firinyi luxi alɔ xeli xa gulie. 
I kɔnyi filinxi, a luxi alɔ yire makantaxi itexi, naxan yailanxi sili ɲinyi ra. I yae luxi alɔ ye ragatadee Xɛsibɔn, Bati Rabimi naadɛ sɛɛti ma. I ɲɔɛ luxi alɔ Liban xa yire makantaxi, naxan ya rafindixi Damasi ma. 
I xunyi luxi alɔ Karemele geya, i xunsɛxɛ luxi alɔ dugi gbeeli. Mangɛ mu nɔma a ya bade naxan na. 
N xanuntenyi, i tofan, n xanuntenyi fanyi, i rafan n ma. 
I kuya alɔ tugi bili, i xiɲɛ misaalixi naxan bogie ra. 
N bara a fala n yɛtɛ bɛ, ‹N xa te na tugi kɔn na, n xa na bogi suxu.› I xiɲɛ misaalixi wɛni bili bogi nan na, i dɛ xiri ɲɔxun alɔ mangoe, 
i dɛ rafan n ma dangife wɛni ra.» Ginɛ xa masenyi xɛmɛ bɛ «Iyo, a maniyaxi wɛni nan na, naxan findixi n xanuntenyi gbe ra, won firin naxan minma. 
N bara findi n xanuntenyi gbe ra, a xɔli na n tan nan ma. 
N xanuntenyi, won xa mini daaxa, won xa kɔɛ radangi taa xunxurie kui. 
Won kurunma nɛ sigafe ra wɛni bogi bili matode, won xa a to xa e fugaxi, won xa a mato xa mangoe fan fuge bara mini. Mɛnni n n ma xanunteya masenma nɛ i bɛ. 
Xanunteya ɲɔxun alɔ sansi bogi. N na fe fanyi fori nun a nɛɛnɛ ragataxi i tan nan bɛ.» 
