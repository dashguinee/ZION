Ayuba.
30.
«Kɔnɔ yakɔsi tan, fonikee n mayelema, naxee babae nu findixi n bɛ fuyantee ra, n nu yoma naxee ma. 
E yusi mu nu na n bɛ, barima sɛnbɛ yo mu nu e bɛ. 
Kaamɛtɔɛ nan nu e ra, naxee nu sigama gbengberen yire baloe fende. 
E nu ɲoogee matalama fɔtɔnyie kui, wuri sankee gbansan nan nu findima e xa donyi ra. 
Mixie nu e kerima ɲama ya ma, alɔ muɲɛti kerima ki naxɛ. 
E nu yigiyama gɛmɛ longorie nan na geyae kɔn na, 
xa na mu a ra kunsie bun ma. 
Fuyantee nan nu e ra, naxee nu bara keri bɔxi kui.» 
«Kɔnɔ yakɔsi fa, nee nan n mayelema e xa sigie nun e xa masenyie ra yi ki. 
N ma fe mu rafan e ma. E dɛ ye bɔxunma n yatagi ma, e nu fa e makuya n na. 
Kabi Ala n nabolo n ma tɔɔrɛ kui, e xa mayele mu ɲɔnma. 
Yi mixi ya maɲɔxunxie kelima n xili ma, e nu gantanyi ɲaaxie te n bɛ. 
E n ma kira ibolonma n ya ra. 
E luma alɔ sɔɔri ɲaaxie, naxee soma taa kui tɛtɛ yale ra. 
Gaaxui bara n suxu, n ma fe xun bara rakana, n ma kisi bara dangi n na alɔ nuxui dangima ki naxɛ.» 
«Yakɔsi, a gbe mu luxi n ma simaya xa ɲɔn, n ma tɔɔrɛ bara kamali. 
N ma tɔɔrɛ bara gbo yɛ, n mu xima kɔɛ ra sɔnɔn. 
A luma alɔ dugi nde nan xirixi n kɔnyi ma, a xa n faxa. 
Ala bara n nagoro han n bara lu alɔ boora, xa na mu a ra tɛ xube.» 
«Ala, n bara i xili, kɔnɔ i mu a ratinxi. N bara ti i ya i, alako i xa n to. 
I bara tɔɔrɛ ɲaaxi dɔxɔ n ma, i sɛnbɛ bara nɔ n na. 
A luxi alɔ turunnaadɛ bara n nate koore ma. 
N a kolon i na n xaninfe aligiyama nɛ, duniɲa mixi birin sigama dɛnnaxɛ.» 
«Kɔnɔ mixi naxan na saya kira xɔn ma, na mu Ala maxandima xɛ? Mixi naxan na tɔɔrɛ kui, na mu Ala makulama xɛ? 
N mu n ya ye ramini tɔɔrɔmixi bɛ nu? N mu kinikini setare ma nu? 
N wa hɛɛri nan xɔn ma, kɔnɔ ɲaxankatɛ nan n lixi. N wa lufe naiyalanyi nan kui, kɔnɔ dimi nan dusuxi n xun na. 
N bɔɲɛ na tɔɔrɔfe lɔxɔɛ birin. 
N na dimi kui, naiyalanyi yo mu na. N tixi ɲama tagi, n nu fa wa n xui itexi ra. 
N bara lu alɔ wula i baree nun burunyi xɔni ɲaaxie. 
N kiri bara fɔɔrɔ n ma, n fate birin kui na iganfe. 
N ma kɔra sunnunyi xui tima, n ma xule ɲɔn fe wa xui raminima.» 
