Annabi Sofoni.
2.
«Si yaagitare, wo xa wo yɛtɛ mato, 
beenu waxati xa kamali, beenu Alatala xa xɔnɛ xa wo li, beenu Alatala xa lɔxɔɛ xɔrɔxɔɛ xa fa wo ma. Na lɔxɔɛ dangima nɛ alɔ maale lagi foye naxan tutunma. 
Wo tan mixi magoroxi naxee na Isirayila, wo xa Alatala fen, wo xa a xa sɛriyɛ rabatu, wo xa tinxinyi, nun yɛtɛ magore fen. Tɛmunde na kui wo nɔma nɛ ratangade Alatala xa xɔnɛ lɔxɔɛ ma.» 
«Gasa rabɛɲinma nɛ, Asikalɔn kana, Asidodi keri ɲama ya xɔri, Ekiron tala. 
Ɲaxankatɛ na wo bɛ, wo tan naxee sabatixi baa dɛ ra, wo tan naxee kelixi Kirɛti. Alatala bara natɛ tongo wo xa fe ra, Kanaanka naxee na Filisita bɔxi ma, n wo xun nakanama nɛ han mixi birin ɲɔn wo yi. 
Xurusee fama nɛ lude wo xa bɔxi ma, wo xɔnyi findi gɔɔrɛ ra xuruse dɛmadonyie bɛ. 
Na bɔxi findima Yudayaka mixi dɔnxɔɛe nan gbe ra, e fa e xa xurusee dɛ madonde naa. Nunmare tɛmui e e malabuma nɛ Asikalɔn xa banxie kui, barima e Marigi Alatala fama nɛ e malide, a e xa mixi suxuxie ragbilen e xɔnyi.» 
«N bara Mowabakae xa konbie mɛ, Amonikae xa wɔyɛn bɛxuxie bara n li. E bara n ma ɲama rayaagi, e bara dangi naaninyi ra.» 
«N tan Isirayila Marigi Alatala, Xili Xungbe Kanyi, n bara n kali Mowaba luma nɛ alɔ Sodoma, Amonikae lu alɔ Gomorakae, e xa bɔxi kana, ɲooge ɲaaxi nun fɔxɛ lu naa. 
E na sɔtɔma e xa yɛtɛ igboɲa nan ma. E bara Alatala Xili Xungbe Kanyi xa ɲama rayaagi, e bara te a xa ɲama xili ma. 
Alatala magaaxu, a e ɲaxankatama nɛ a ɲaaxi ra. A kuye birin kanama nɛ duniɲa ma, si birin fa Alatala batu e xɔnyi.» 
«Wo tan Kusikae, wo fan sɔxɔma nɛ n ma santidɛgɛma ra.» 
«Ala a sɛnbɛ raminima nɛ kɔɔla ma, a fa Asiriya sɔntɔ. A Ninewe xun nakanama nɛ, a na findi gbengberen yire ra. 
Xurusee luma nɛ e dɛ madon na na taa kui, a nun wulai sube mɔɔli birin. Yubɛ nun xundi kɔɛ radangima nɛ na banxi kanaxie fari. Naadɛ nun wundɛri birin kanaxi, e xa wuri bara bɔrɔ. 
Yi taa xungbe naxan nu luma ɲɛlɛxin na, naxan bɔɲɛ nu saxi, naxan nu bara a fala a yɛtɛ bɛ, ‹N keren nan tide gbo,› a xun bara rakana han a bara findi wulai subee xɔnyi ra. Dangi mixi birin yoma nɛ a ma sɔnɔn, a findi dɛi sigi ra e bɛ.» 
