Annabi Yeremi.
23.
Alatala xa masenyi nan ya: «Ɲaxankatɛ na n ma ɲama yareratie bɛ naxee bara n ma ɲama ralɔɛ, e bara e rayensen. 
Isirayila Marigi Alatala bara a masen a xa ɲama yareratie xa fe ra, wo bara n ma ɲama rayensen nɛ, wo bara e keri. Wo mu mɛɛnixi e ma. N fama wo ɲaxankatade wo xa kobiɲa nan ma.» Alatala xa masenyi nan na ki. 
«N fama nɛ n ma ɲama birin na, n nu bara naxan xanin ɲamanɛ ma. N fama nɛ e ragbilende e xɔnyi alako e man xa wuya, e xa fe man xa sɔɔnɛya. 
N yareratie tima nɛ e bɛ naxee mɛɛnima e ma. E mu gaaxuma sɔnɔn, e mu sɛrɛnma. N e hayi birin fanma nɛ e bɛ.» Alatala bara na masen. 
Alatala xa masenyi nan ya: «Lɔxɔɛ fama nɛ fade n Dawuda xa di tinxinxi rakelima lɔxɔɛ naxɛ. A ɲama yamarima nɛ lɔnni, tinxinyi, nun sɛriyɛ ra bɔxi kui. 
Na waxati Yudaya kisima nɛ, Isirayila bɔɲɛsa sɔtɔ, mixie a fala, ‹Alatala findixi won ma tinxinyi nan na.›» 
Alatala xa masenyi nan ya: «Lɔxɔɛ fama fade mixi mu a falama, ‹Alatala ɲiɲɛ naxan Isirayilakae raminixi Misira bɔxi ra.› 
E a falama nɛ, ‹Won bara won kali Alatala xili ra, naxan Isirayila bɔnsɔɛ rakelixi, a e ramini ɲamanɛ ra naxan na kɔɔla ma a nun yire birin a e kerixi dɛnnaxɛ. E man fama nɛ e xa bɔxi rasabatide.›» 
«Masenyie nan ya namiɲɔnmɛe xa fe ra: N bɔɲɛ bara kinikini. N xɔri birin na sɛrɛnfe, n luxi nɛ alɔ siisila barima Alatala xa masenyi sɛniyɛnxi xɔrɔxɔ.» 
«Yi bɔxi rafexi yɛnɛlae nan na. Bɔxi yati yati na dankɛ kui na nan ma, fiili bara xara, ɲooge bara ɲɔn. Mixi mafura tinxintareya rabade. E suusama na ra a fanyi ra. 
Namiɲɔnmɛ nun sɛrɛxɛdubɛ mu tinxin. N bara kobiɲa to n ma banxi kui.» Alatala xa masenyi nan na ki. 
«Na nan a ra e xa kira xɔrɔxɔ. Dimi bara sin e xun ma. E luma nɛ bira ra, barima n bara natɛ tongo n xa e ɲaxankata. Na waxati na fafe.» Alatala xa masenyi nan na ki. 
«N bara fe ɲaaxie to namiɲɔnmɛ Samarikae ya ma. E na masenyi tife Bali xili ra, e bara n ma ɲama Isirayila ralɔɛ. 
N man bara fe ratɔnxie to namiɲɔnmɛ Darisalamukae ya ma. E findixi yɛnɛlae nan na, e ɲɛrɛma wule ra, e tinxintaree malima alako e naxa gbilen e xa wali kobi fɔxɔ ra. E bara lu n bɛ alɔ Sodomakae, e xa mixie maniyaxi Gomorakae nan na.» 
Na nan a ra Mangɛ Alatala a masenxi namiɲɔnmɛe xa fe ra, «N fe xɔnɛ soma nɛ i yi ra baloe ra, n ye ɲaaxi so i yi ra minse ra, barima Darisalamu namiɲɔnmɛe bara a niya n ma bɔxi birin xa findi bɔxi sɛniyɛntare ra.» 
Alatala bara a masen, «Wo naxa wo tuli mati namiɲɔnmɛe xa masenyi ra. E naxan masenma wo bɛ a findixi wule nan na. E laamatunyie xa fe falama wo bɛ naxee fatanxi e yɛtɛ xaxili ma. Alatala xa mu a masenxi. 
E bara suusa a falade n matandilae bɛ, ‹Alatala naxɛ wo bɔɲɛsa sɔtɔma nɛ.› E man nu a fala mixie bɛ, naxee birama e yɛtɛ waxɔnfe fɔxɔ ra, ‹Fe ɲaaxi yo mu wo sɔtɔma.› 
Nde bara ti Alatala sɛɛti ma, a xa a xa masenyi ramɛ? Nde bara a tuli mati a xa masenyi ra? Nde bara na mɛ? 
Alatala bara xɔnɔ mixi ɲaaxi ma. Na luxi nɛ alɔ foye xungbe naxan dangima e xun ma. 
Alatala xa xɔnɛ mu gbilenma, fo a xa kamali, fo a xa natɛ birin xa raba. Na birin na ɲɔn, wo xaxili sɔtɔma nɛ. 
N tan xa mu yi namiɲɔnmɛe xɛɛxi, e e yɛtɛ xaxili nan nawalife. N mu masenyi tixi e bɛ, e masenyi tixi e yɛtɛ nan na. 
Xa a sa a li e nu na n tan nan sɛɛti ma, e n ma masenyi nan masenma n ma ɲama bɛ, alako e xa gbilen e xa kira ɲaaxi fɔxɔ ra, e xa kobiɲa lu na.» 
Alatala xa masenyi nan ya: «Ala nan n na naxan makɔrɛ wo ra, n mu na yire makuye. 
Adamadi nɔma a nɔxunde n ma?» Alatala xa masenyi nan na ki. «N mu na koore nun bɔxi birin ma xɛ?» Alatala xa masenyi nan na ki. 
«N bara na namiɲɔnmɛe xui mɛ. E wule nan falama, e naxɛ, ‹N bara laamatunyi to, n bara laamatunyi to.›» 
«Namiɲɔnmɛe luma wule fala ra han mun tɛmui? E e yɛtɛ madaxuma han mun tɛmui? 
E maɲɔxunxi nɛ a ɲama nɔma nɛɛmude n xili ra e xa laamatunyie saabui ra, e naxan falama e boore bɛ, alɔ e babae nɛɛmuxi n xili ma ki naxɛ e fa Bali batu. 
Naxan bara xiye sa, a xa na nan fala. Naxan bara n ma masenyi sɔtɔ, a xa na fala nɔndi ra. Munse na maale xɔri nun maale lagi tagi?» Alatala xa masenyi nan na ki. 
«N ma masenyi mu luxi xɛ alɔ tɛ?» Alatala xa masenyi nan na ki. «N ma masenyi mu luxi xɛ alɔ dɛrɛma naxan gɛmɛ ibɔɔma?» 
Alatala xa masenyi nan ya: «Yi namiɲɔnmɛe mu rafanxi n ma. E masenyi muɲama e boore ma, e fa a fala Ala xa masenyi na a ra.» 
Alatala xa masenyi nan ya: «Yi namiɲɔnmɛe mu rafanxi n ma. E a falama, ‹Ala xa masenyi nan ya,› kɔnɔ e dɛ nan tun wuyaxi.» 
Alatala xa masenyi nan ya: «Yi namiɲɔnmɛe mu rafanxi n ma, naxee laamatunyi wule falama, naxee n ma ɲama ralɔɛma e xa wule fufafue ra. N mu e xɛɛxi, n mu yaamari yo fixi e ma, ɲama hayi mu na e ma feo.» Alatala xa masenyi nan na ki. 
«Xa ɲama i maxɔrin, xa na mu a ra namiɲɔnmɛ, xa na mu a ra sɛrɛxɛdubɛ, ‹Munse findixi Alatala xa natɛ ra,› i xa yi natɛ fala e bɛ, ‹Alatala bara wo rabɛɲin.› 
Xa namiɲɔnmɛ, xa na mu a ra sɛrɛxɛdubɛ, xa na mu a ra mixi nde a fala ɲama bɛ, ‹Alatala xa masenyi nan ya,› n fama nɛ na kanyi nun a bɔnsɔɛ ɲaxankatade. 
Wo wo boore maxɔrinma, ‹Alatala munse yaabixi? Alatala munse masenxi?› 
Kɔnɔ a mu lanma wo xa a fala, ‹Alatala xa masenyi nan ya,› barima na findixi wo yɛtɛ xa masenyi nan na. Wo wama Mangɛ Alatala xa masenyi nan masarafe. 
Wo namiɲɔnmɛ maxɔrinma, ‹Alatala munse yaabixi? Alatala munse masenxi?› 
Xa wo man a falama, ‹Alatala xa masenyi nan ya,› n to a fala wo bɛ a wo naxa na mɔɔli fala, 
n wo rabɛɲinma nɛ kerenyi ra, n wo makuya n na, wo tan nun wo xa taa n naxan fixi wo nun wo babae ma. 
N wo rayaagima nɛ abadan. Na yaagi mu bama wo ma, mixi mu nɛɛmuma a ra.» 
