Ayuba.
28.
«Yire na na gbeti bama bɔxi ma dɛnnaxɛ, xɛɛma raxunude fan na na. 
Yire na na wure bama bɔxi ma dɛnnaxɛ, gɛmɛ raxunuxi fan wure gbeeli raminima. 
Mixi yili gema bɔxi bun dimi kui na see fenfe ra. 
E yili gema wula i, dɛnnaxɛ makuya mixi sabatide ra. Mɛnni mixi goroma luuti ma bɔxi bun ma. 
Baloe minima bɔxi fari, kɔnɔ a bunyi tan luma alɔ tɛ nan yiriyirima. 
Mɛnni e gɛmɛ tofanyie toma, e xɛɛma fuɲi raminima. 
Xɔni xaaɲɛ mu mɛnni kira kolon, sɛgɛ mu mɛnni toma. 
Sube magaaxuxi mu e ɲɛrɛma mɛnni, yɛtɛ mu dangima naa. 
Kɔnɔ adama tan gɛmɛ xɔrɔxɔɛ gema, han a geya bunyi li. 
A yili gema gɛmɛ kui, alako a xa naafuli to. 
A ye kira balanma, a tɛ xaninma naa alako a xa se nɔxunxi to.» 
«Kɔnɔ lɔnni tan toma minden? Xaxili fanyi lude na minden na? 
Adama mu lɔnni tide kolon. Lɔnni mu toma duniɲa mixi baloxie tagi. 
A mu toma dabonyi xungbe kui, a mu toma baa ma. 
A mu sarama xɛɛma ra, a mu sɔtɔma gbeti ra. 
A mu sama sikeeli ma xɛɛma sɛɛti ma, xa na mu a ra gɛmɛ tofanyie sɛɛti ma. 
A maniyɛ mu na. A maniyɛ mu findi xɛɛma ra, a mu findi gɛmɛ tinsexi ra, a mu findi xɛɛma pɔɔti tofanyi ra. 
Lɔnni tide gbo diyaman bɛ, a sɔtɔfe tide gbo gɛmɛ tofanyi bɛ naxan toma baa ma. 
Lɔnni maniyɛ mu findi gɛmɛ tofanyi ra, naxan kelixi yire makuye. A mu maniyama sikeeli ra alɔ xɛɛma.» 
«Na kui, lɔnni kelixi minden? Xaxili fanyi lude na minden na? 
A nɔxunxi nimasee ma naxee na bɔxi ma, a nɔxunxi xɔnie ma naxee na koore ma. 
Aligiyama bara a xa fe nde mɛ, kɔnɔ a mu a kolon. 
Ala nan lɔnni kira kolon, a tan nan a lingira toma, 
barima a tan nan duniɲa nun koore igbɛma han e dande. 
A to gɛ foye nun ye itaxunde, 
a to gɛ tunɛ, seyamakɔnyi, nun galanyi yamaride, 
awa, a naxa lɔnni ramini, a a mato a fanyi ra. 
Na kui a naxa a fala adamadie bɛ, Ala xa yaragaaxui findixi lɔnni nan na, fe ɲaaxi bɛɲinfe findixi xaxili fanyi nan na.» 
