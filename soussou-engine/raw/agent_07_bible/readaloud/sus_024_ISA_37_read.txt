Annabi Esayi.
37.
Mangɛ Xesekiya to na fe mɛ, a naxa a xa donma ibɔɔ a ma, a bɛki dugi ragoro a ma sunnunyi kui, a fa siga Alatala xa banxi kui. 
A naxa a xa banxi xunyi Eliyakimi, a xa sɛbɛliti Sebena, nun sɛrɛxɛdubɛ forie xɛɛ Amosu xa di Annabi Esayi xɔn, bɛki dugi ragoroxi e ma. 
E naxa a fala a bɛ, Xesekiya yi nan falaxi, «To findixi sunnunyi, ɲaxankatɛ, nun bɔɲɛ maɲaaxu lɔxɔɛ nan na. A luxi alɔ die bari tɛmui bara a li, kɔnɔ sɛnbɛ mu na sɔnɔn e xa bari. 
I Marigi Alatala na Asiriya mangɛ xa xɛɛra xa masenyi mɛ Ala ɲiɲɛ rasɔtɔfe ra, tɛmunde a a ɲaxankatama nɛ a xa na wɔyɛnyie ma. I xa Ala maxandi alako won ma mixi dɔnxɔɛe naxa faxa.» 
Mangɛ Xesekiya xa mixie naxa siga Annabi Esayi yire. 
Esayi naxa a masen e bɛ, «Wo a fala wo xa mangɛ bɛ, Alatala yi masenyi nan tixi, ‹I naxa gaaxu Asiriya mangɛ xa xɛɛrae xa marasɔtɔɛe xa fe ra, a naxee falaxi n bɛ. 
N fama a xaxili mafindide xibaarui nde ra, a fa gbilen a xɔnyi. N a faxama santidɛgɛma ra mɛnni nɛ.›» 
Mangɛ xa xɛɛra to gbilen Asiriya mangɛ yire, a naxa a li a xa mangɛ nu bara keli Lakisi, a nu na Libina gerefe. 
Na tɛmui Asiriya mangɛ naxa a kolon a Kusi mangɛ Tirihaka na fafe a gerede. Na kui a man naxa xɛɛrae xɛɛ Xesekiya ma, a falafe ra, 
«Wo a fala Yudaya mangɛ Xesekiya bɛ, ‹I xa ala, i laxi naxan na, na naxa i madaxu de a falafe ra, «Darisalamu mu luma Asiriya mangɛ bɛlɛxɛ i.» 
I a kolon a fanyi ra Asiriya mangɛe naxan nabaxi ɲamanɛe birin na. E e sɔntɔ nɛ a ɲaaxi ra. I tan fa fama i bade n yi ra di? 
N benbae si naxee bɔnbɔ, e xa alae e ratanga nɛ, alɔ Gosan, Xarani, Resefa, nun Eden bɔnsɔɛ naxee na Teli Asari? 
Xamata mangɛ, Arapadi mangɛ, Sefarawayimi mangɛ, Hena mangɛ, nun Iwa mangɛ na minden?›» 
Xesekiya naxa bataaxɛ rasuxu xɛɛrae yi ra, a naxa a xaran. Na dangi xanbi, a naxa te Alatala xa banxi, a a itala Alatala ya i. 
Xesekiya naxa Alatala maxandi, a naxɛ, 
«Isirayila Marigi Alatala, naxan magoroxi malekɛe tagi, i tan nan na duniɲa birin Marigi ra, i tan nan koore nun bɔxi daaxi. 
Alatala, i i tuli mati a fanyi ra, i xa Senaxeribi xa masenyi ramɛ, naxan a xa mixi xɛɛxi Ala Ɲiɲɛ rasɔtɔde. 
Alatala, nɔndi na a ra, Asiriya mangɛe bara si birin sɔntɔ, a e xa fe xun nakana. 
E naxa nee xa alae woli tɛ i, e e kana. A nɔndi ki ma, na kuyee mu findixi Ala ra, barima ibunadama nan nee yailanxi wuri nun gɛmɛ ra. 
Yandi, muxu Marigi Alatala, i xa muxu ratanga Senaxeribi ma, alako duniɲa birin xa a kolon, a i tan nan keren na Ala ra.» 
Awa, Amosu xa di Annabi Esayi naxa xɛɛra xɛɛ mangɛ Xesekiya ma, a naxɛ, «Isirayila Marigi Alatala yi nan masenxi, ‹N bara i xa maxandi suxu i naxan tixi Asiriya mangɛ Senaxeribi xa fe ra. 
Alatala xa masenyi nan ya a xili ma, Siyoni taa fama nɛ yode i ma, Darisalamu tofanyi fa i maberede. 
I nde konbixi, i nde maberexi? I sɔnxɔxi nde ma? I bara i yɛtɛ igbo Isirayila Sɛniyɛntɔɛ ma. 
I xa xɛɛrae bara Marigi rasɔtɔ. I bara a fala, «N tan bara te han Liban geyae fari n ma gisee kui. N sɛdiri wuri itexie fɔn, n sipirɛ wuri tofanyie sɛgɛ fɔtɔnyi dɛɲɛxi kui. 
N tigie ge ɲamanɛe ma, n e ye min. N Nili xure sɛnkinɛe birin xɔrima nɛ n sanyie ra.»›» 
Alatala naxɛ, «I mu a mɛxi ba, n bara yi fee natɛ nu a rakuya, kafi n i daa tɛmui? N fa na e rabafe nɛ. I tan findixi taa sɛnbɛmae sɔntɔma nan tun na, 
na taa mixie sɛnbɛ mu na e xa ti wo kanke. Gaaxui nun yaagi nan tun e sɔtɔma. E luma nɛ alɔ ɲooge xare, alɔ sɛxɛ naxan na banxi kɔn na, alɔ mɛngi bili naxan xarama beenun a xa bogi. 
Kɔnɔ n i dɔxɔ tɛmui, i mini tɛmui sigafe ra gere sode, i fa tɛmui, n na birin kolon. I man na n matandi, n na fan kolon. 
I to bara n matandi na ki, i i yɛtɛ igbo n ma, n na n ma xurundɛ gbakuma nɛ i ɲɔɛ ra, n na n ma karafoe sɔti i dɛ kui, n i ragbilen i kelide.» 
Alatala naxɛ, «Xesekiya, tɔnxuma nan ya i bɛ: Toofare wo sansi xɔri yolonxi nan donma. Tamuna wo sansi bali nan donma. Kɔnɔ tamuna boore, wo sansie nan donma wo naxee sima wo e xaba, wo wɛni min naxan kelima wɛni bilie ma, wo naxee sima. 
Yuda bɔnsɔɛe naxee kisima, nee luma nɛ alɔ wuri bili naxan sanke na bɔxi bun ma, a fa a bogi ramini. 
Barima mixi ndee ratangama nɛ faxɛ ma Darisalamu, Siyoni mixi ndee kisima nɛ. Alatala Sɛnbɛma a mafurama nɛ na birin nabade.» 
Na kui, Alatala yi masenyi nan tixi Asiriya mangɛ xa fe ra, «A mu soma yi taa kui, a mu xali yo wolima be, a mu tima wo kanke a xa wure lefa ra, a mu bɛndɛ matema tuganfe ra wo xa tɛtɛ ra. 
A gbilenma a fa kira nan na, a mu soma yi taa kui! Alatala xa masenyi nan na ki. 
N yi taa makantama nɛ, n a rakisima nɛ n xili nun n ma konyi Dawuda xa fe ra.» 
Na kɔɛ ra Alatala xa malekɛ naxa mini, a sa Asiriyaka wulu kɛmɛ tongo solomasaxan nun suuli faxa. A dɔnxɔɛe to keli gɛɛsɛgɛ, e naxa na furee to e ya ma. 
Na kui, Asiriya mangɛ Senaxeribi naxa gbilen a xɔnyi Ninewe. 
Lɔxɔɛ nde, a to nu na salife a xa ala Nisiri xa banxi kui, Adarameleki nun Sareseri naxa a faxa santidɛgɛma ra, e e gi Ararati bɔxi ma. Esarixadoni naxa ti mangɛ ra a baba Senaxeribi ɲɔxɔɛ ra. 
