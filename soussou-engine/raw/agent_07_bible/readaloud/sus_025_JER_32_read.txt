Annabi Yeremi.
32.
Alatala naxa masenyi ti Annabi Yeremi bɛ Yudaya mangɛ Sedekiya xa mangɛya ɲɛ fu. Nebukadansari xa mangɛya nu bara ɲɛ fu nun solomasaxan li. 
Babilɔn mangɛ xa sɔɔrie nu bara Darisalamu suxu. Annabi Yeremi nu saxi geeli kui Yudaya mangɛ Sedekiya xɔnyi 
a xa namiɲɔnmɛ masenyi xa fe ra. Sedekiya nu bara a maxɔrin, «Munfe ra i a masenma a Alatala yi taa luma nɛ Babilɔn mangɛ sago? 
I man a fala a Alatala naxɛ, n tan Yudaya mangɛ Sedekiya mu fama fotigolide Kalidikae yi, n fama lude Babilɔn mangɛ nan sagoe, n xa n dɛntɛgɛ a ya xɔri. 
Munfe ra i a falama a Alatala a masenxi, ‹Babilɔn mangɛ Sedekiya xaninma nɛ Babilɔn bɔxi ma. A luma nɛ naa han n fa tɛmui. Xa wo so Kalidikae gerefe, na mu findima wo bɛ xunnakeli ra.›» 
Annabi Yeremi naxa a fala, «Alatala xa masenyi nan ya: 
I sɔxɔ Salumu xa di Xanameli fama nɛ i yire, a fa a fala i bɛ, ‹N ma xɛ sara naxan na Anatɔti, barima i tan nan nɔma a xun sarade kɛ sɛriyɛ ki ma.›» 
N sɔxɔ xa di Xanameli naxa fa n yire alɔ Alatala a masenxi n bɛ ki naxɛ. A naxa n li geeli tɛtɛ kui, a a fala n bɛ, «N ma xɛ sara naxan na Anatɔti, Bunyamin bɔnsɔɛ xa bɔxi, barima i tan nɔma a xun sarade kɛ sɛriyɛ ki ma. A xun sara.» N naxa a kolon Alatala xa masenyi kamalixi nan nu a ra. 
N naxa n sɔxɔ xa di Xanameli xa xɛ sara, naxan nu na Anatɔti. N naxa gbeti kilo firin maniya a bɛ. 
N naxa kɛɛdi sɛbɛ, n nan n ma tɔnxuma dɔxɔ a ma, n fa gbeti maniya sikeeli ra seede ya xɔri. 
N naxa na kɛɛdi matɔnxumaxi tongo, sɛriyɛ sɛbɛxi naxan kui, a nun kɛɛdi gbɛtɛ naxan maniyaxi na singe ra. 
N naxa na kɛɛdi so Baruki yi ra, Neriya xa di, Maxaseya xa mamadi. N bara na raba n sɔxɔ xa di Xanameli nun seede ya xɔri, naxee nu bara e bɛlɛxɛ fɔxi sa kɛɛdi ma naxan xɛ sarafe, na xa fe sɛbɛxi kɛɛdi naxan ma. Yuwifi naxee nu na geeli tɛtɛ kui, e birin na toxi. 
N naxa a fala Baruki bɛ, 
«Isirayila Marigi Mangɛ Alatala xa masenyi nan ya: Yi kɛɛdi firin tongo, xɛ sara fe sɛbɛxi naxee kui, tɔnxuma dɔxɔxi naxan ma, a nun boore tɔnxumatare, i xa e sa fɛɲɛ di kui alako e naxa kana, e xa bu.» 
Isirayila Marigi Alatala naxa a masen, «Waxati fama fade, banxie, xɛe, nun wɛni sansie man matima nɛ yi bɔxi ma.» 
N to na xɛ sara kɛɛdi so Neriya xa di Baruki yi ra, n naxa Alatala maxandi yi ki, 
«N Marigi Alatala, naxan bara koore nun bɔxi daa i xa sɛnbɛ magaaxui ra, i tan nɔma fe birin na. 
I hinnɛma mixie ra han e bɔnsɔɛ wulu nde, kɔnɔ i man nɔma die ɲaxankatade e babae xa yunubie ma. I tan nan Ala kalanke ra naxan sɛnbɛ gbo, naxan xili Mangɛ Alatala. 
I xa lɔnni gbo, i fe rabama sɛnbɛ ra. I yae tixi ibunadama die ra kira birin xɔn, alako i xa e birin sare fi e xa wali ra. 
I bara laamatunyie ramini, i bara kaabanakoe raba Misira bɔxi ma han to. I man bara na raba Isirayila nun duniɲa birin ma, han i bara xili xungbe sɔtɔ yi waxati. 
I bara i xa ɲama Isirayila ramini Misira laamatunyie nun kaabanakoee ra. I sɛnbɛ magaaxuxi bara e birin nasɛrɛn. 
I bara yi bɔxi fi e ma, i i kalixi naxan na e benbae bɛ, xiɲɛ nun kumi gboxi dɛnnaxɛ. 
E to fa, e bara bɔxi sɔtɔ, kɔnɔ e mu i xui rabatuxi, e mu biraxi i xa sɛriyɛ fɔxɔ ra, e mu i xa yaamarie suxuxi. Na nan a niyaxi i bara e lu yi gbaloe kui. 
Kalidikae bara bɛndɛ malan alako e xa te tɛtɛ fari. Yi taa fama nɛ lude e sagoe. A fama nɛ kanade santidɛgɛma, kaamɛ, nun fure ɲaaxi ra. I naxan masenxi a bara kamali i ya xɔri. 
Hali na birin to rabaxi, i tan Marigi Alatala naxa a masen n bɛ, n xa xɛ sara gbeti ra seede ya xɔri. N na birin nabaxi Kalidikae gere tɛmui nɛ.» 
Alatala man naxa yi masenyi fi Annabi Yeremi ma: 
«N tan nan daalise birin Marigi Alatala ra. Fe nde na na n mu nɔma naxan na? 
Na nan a ra Alatala yi masenyi tima: N fama nɛ yi taa sode Kalidikae yi ra. Babilɔn mangɛ Nebukadansari fama nɛ a suxude. 
Kalidikae naxee soma yi taa kui, e fama nɛ a birin gande tɛ ra. Wo surayi ganxi sɛrɛxɛ ra Bali kuye bɛ dɛnnaxɛ, e na kanama nɛ. Wo minse sɛrɛxɛ baxi ala gbɛtɛe bɛ dɛnnaxɛ, e na fan kanama nɛ. Wo xa kuye batui bara n naxɔnɔ. 
Kabi Isirayilakae nun Yudayakae dimɛdi tɛmui, e bara fe raba naxan mu rafan n ma. E bara n naxɔnɔ e xa wali kobi ra.» Alatala xa masenyi nan na ki. 
«Kabi e naxa yi taa ti han to, e fe rabama naxan n naxɔnɔma. Na nan na ki n bara n kobe raso e ra, 
Isirayilakae, Yudayakae, Darisalamukae, e xa mangɛe, e xa kuntigie, e xa sɛrɛxɛdubɛe, nun e xa namiɲɔnmɛe, e birin xa kɛwali kobie xa fe ra. 
E bara e kobe raso n na. N nu bara e matinkan tɛmui birin, kɔnɔ e mu n ma sɛriyɛ suxu. 
E bara kuyee dɔxɔ n ma banxi kui, n xili falama dɛnnaxɛ. E bara n ma banxi manɔxɔ na fe mɔɔli ra. 
E bara salidee ti Bali kuyee bɛ Ben Hinoma gulunba kui. Mɛnni e bara e xa die ba sɛrɛxɛ ra Mɔlɔkɔ bɛ. N mu naxan fala e bɛ, naxan mu nɔma findide n ma maɲɔxunyi ra, e bara na fe xɔnxi mɔɔli birin naba, a fa findi yunubi ra Yudaya bɛ.» 
«Wo a falama a yi taa fama lude Babilɔn mangɛ nan sagoe, santidɛgɛma, kaamɛ, nun fure ɲaaxi saabui ra. Kɔnɔ Isirayila Marigi Alatala xa masenyi nan ya: 
‹N fama nɛ Isirayilakae raminide ɲamanɛe ma, n e rayensenxi dɛnnaxɛ n ma xɔnɛ xungbe kui. N bɔɲɛ nu bara te e ma, kɔnɔ n man fama nɛ e rasode yi taa kui bɔɲɛsa ra. 
E man findima nɛ n ma ɲama ra, n man findi e Marigi Ala ra. 
N fama nɛ e lude xaxili keren nun kira keren xɔn, alako e xa gaaxu n ya ra, e tan nun e bɔnsɔɛ xa lu hɛɛri kui abadan. 
N fama nɛ saatɛ tongode e bɛ naxan mu kanama abadan. N mu gbilenma e fɔxɔ ra. N fe fanyi rabama nɛ e bɛ. N nan n ma yaragaaxui luma nɛ e bɔɲɛ ma, alako e naxa e makuya n na. 
N sɛɛwama nɛ fe fanyi rabafe ra e bɛ. N e rasabatima nɛ yi bɔxi kui n bɔɲɛ nun n nii birin na.›» 
Alatala xa masenyi nan ya: «N yi fe fanyi birin nabama nɛ e bɛ, alɔ n ɲaxankatɛ rabaxi e ra ki naxɛ. Na sese mu kanama. 
Mixi man fama nɛ xɛ sarade yi bɔxi ma, wo a falama naxan na, be bara findi gbaloe yire ra adama nun sube bɛ. Birin bara lu Kalidikae sago.» 
Kɔnɔ Alatala xa masenyi nan ya: «Wo man fama nɛ xɛe sarade gbeti ra yi bɔxi ma. Xɛ sara kɛɛdi man yailanma, tɔnxuma dɔxɔ e ma seede ya xɔri Bunyamin bɔnsɔɛ xa bɔxi ma, Darisalamu rabilinyi, Yudaya xa taae kui, geya taae kui, Sefela bɔxi kui, nun Negewi gbengberen yire. N e xa mixi ragbilenma nɛ kelife konyiya kui.» 
